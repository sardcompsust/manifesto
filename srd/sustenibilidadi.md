Ita bolit nai sustenibilidadi?
==============================

Ita est s' adelantamentu sustenìbili?
-------------------------------------

Is orìginis de sa bidea de *sustenibilidadi* funt antigas e si podint sighiri po
totu sa stòria de sa filosofia polìtica, ma in is annus prus acanta a nosu custu
fueddu s' est furriau a moda, pighendi sentidu no craru (Du Pisani, 2006;
Spindler, 2013).

In su 1987, s' Arrelata Brundtland fata de is Natzionis Unias iat strantaxau una
strutura de arrexonu polìticu po traballai in custu campu, e iat donau custa
definidura chi dd' amitit genti meda (Comissioni mondiali po su logu e s'
adelantamentu, 1987):

> "S' adelantamentu sustenìbili est s' adelantamentu chi apànniat is abisòngius
> de imoi, chena de cumpromiti s' abilesa de is chi ant a benni de apanniai is
> abisòngius insoru."

In su 2017, s' ONU at allistau 17 punnas po chi fessint "unu progetu po otenni
unu mellus e prus benidori sustenìbili po totus" (Natzionis Unias, 2017):

1.  Firmai sa poburesa de calisisiat bisura e in dònnia logu.
2.  Firmai su fàmini, sodigai sa seguresa de tenni cosa de papai bona, e promovi
    sa laurera sustenìbili.
3.  Assigurai vidas sanas e promovi saludi bona po totus, a calisisiat edadi.
4.  Assigurai educatzioni de calidadi, inclusiva, e giusta, e promovi ocasionis
    po imparai po totus.
5.  Promovi sa paridadi intra is gèneris e donai fortza a totu is fèminas e is
    piciocas.
6.  Assigurai àcua e mara disponìbilis e de atendimentu sustenìbili po totus.
7.  Assigurai po totus energia moderna, sustenìbili, chi si-dda podint permiti,
    e chi si-ndi podint fidai.
8.  Promovi un' adelantamentu chi sigat in su tempus, inclusivu e sustenìbili,
    ocupadura cumpria e traballosa, e traballus dèxilis po totus.
9.  Strantaxai infrastrutura chi apoderit, promovi s' industrialisadura
    inclusiva e sustenìbili e nudriai s' innovadura.
10. Smenguai sa no agualesa aìnturu e intra de is paisus.
11. Fai citadis e aposentamentus umanus inclusivus, segurus, chi apoderint, e
    sustenìbilis.
11. Assigurai mollus de spaciai e de produsi chi siant sustenìbilis.
13. Coidai de apretu cumbatendi contras sa mudàntzia de su clima e is efetus
    suus.
14. Amparai e imperai de manera sustenìbili is ocèanus, maris e siendas marinas
    po s' adelantamentu sustenìbili.
15. Amparai, aconciai, e promovi s' imperu sustenìbili de ecosistemas terrànius,
    atendi is padentis de manera sustenìbili, cumbati s' areticadura, firmai e
    furriai apalas su dannu a sa terra, e firmai su perdi bio-diferèntzia.
16. Promovi sociedadis paxiosas e inclusivas po s' adelantamentu sustenìbili,
    donai a totus un' intradura a sa giustesa e strantaxai institutzionis
    profetosas, arresponsàbilis, e inclusivas a calisisiat livellu.
17. Donai fortza a is fainas, e mandai innantis s' Acòrdiu globali po s'
    adelantamentu sustenìbili.

![Sustainable development
goals](https://i.postimg.cc/m2sTqjsr/1280px-sustainable-development-goals.png)\
*Is 17 punnas de s' adelantamentu sustenìbili definias de s' ONU (Natzionis
Unias, 2017).*

Po acrarai is punnas, s' ONU at donau una listada de *tareas* puru po dònnia
punna, po unu suma de 169. Mancai unus cantu tareas a s' acabu ballant po paìsus
chi funt crescendi sceti, àterus funt prus generalis meda. Po atopu, si podit
biri custu (Natzionis Unias, 2017):

> "Amellorai sèmpiri de prus [...] s' imperu abbistu de is arresorsas de su
> mundu, siat in su spaciai siat in su produsi e circai in totu is maeras de
> stalla s' adelantamentu de s' ecoonomia e su guastai su logu [...]."

Custa tarea iat a balli siat po paìsus chi funt crescendi siat po partis
foraneas de paìsus giai crèscïus, sa prus deprìmias in s' economia. In ambaduus
is situatzionis, s' adelantamentu no sustenìbili si fortzat a sceberai intra
traballus e impesu, meda bortas cuendi-sì apalas de una suposta
*sustenibilidadi* po su guadàngiu de is speculadoris (Puggioni, 2014; Tola,
2016).

S' agetivu *sustenìbili* tenit prus de unu sentidu e, de manera simbillanti, s'
adelantamentu sustenìbili tenis prus de una bisura. Una de i-custas bisuras est
ca no bastat chi siat *aguantàbili* cun is arresorsas chi ddoi ant. S'
adelantamentu sustenìbili depit essi unu *propòsitu chi sigat po meda tempus* de
cungiminai arresorsas (Daly, 1990):

> "Po su chi pertocat s' aministrai arresorsas arrenoàbilis, ddoi ant duus
> printzìpius banalis de s' adelantamentu sustenìbili. Primu, ca s' arrata de su
> spaciai depit agualai sa de s' ingenerai (produsi sustinìbili). Segundu, ca is
> arratas de emitidura de àliga depint agualai s' abilesa de metiri de s'
> ecosistema anca s' àliga etotu est emìtia. Is abilesas de torrai a ingenerai e
> de metiri depint essi tratadas che capitali naturali, e su faddiri de mantenni
> custas abilesas depit essi tratau che spaciai capitali, e duncas che cosa no
> sustenìbili."

Ita est sa sustenibilidadi computadurali
----------------------------------------

Sa sustenibilidadi computadurali est imperai sa scièntzia de su computai po s'
adelantamentu sustenìbili, a campus comenti s' ecologia, economia, e stùdius de
sa sotziedadi. Sa comunidadi de sa sustenibilidadi computadurali pratzit custa
bidea (Gomes et al., 2019):

> "Sa bidea nostra est ca is scentziaus de su computai podint e iant a depi
> tenni un' arrolu de importu agiudendi a arresolvi sfidas de sa sotziedadi e de
> sa naturalesa circhendi unu benidori sustenìbili, e mandendi innantis is
> scièntzias de su computai puru comenti disciplina."

Sa sustenibilidadi computadurali no est po scientziaus de su computai sceti,
perou. Po tenni fortuna, sa sustenibilidadi computadurali bolit su traballai
imparis de meda espertus in is scièntzias de sa sotziedadi, de su logu, e de sa
naturalesa.

Custus funt atopus de traballus fatus in su campu de sa sustenibilidadi
computadurali:

- Una manera otimisada de torrai a agualai sa flota de bicicretas de
  *bike-sharing* in NYC imperendi *crowdsourcing* (Freund, Henderson and Shmoys,
  2019).
- Sa faina *Dark Ecology*, chi bogat informus de tipu biològicu de is informus
  de su tempus po inditai sa cantidadi e sa calidadi de spètzia de pillonis
  (Farnsworth et al., 2014).
- Un' intelligèntzia artifitziali chi agiudat a cumprendi is mollus de su cassai
  a sfrosu po cumbati custu acuntessimentu, unu sistema chi ant provau e ativau
  in Malèsia, Botsuana e Tzina (Fang et al., 2017).
- Sa faina *Global Forest Watch*, chi controllat su spadentamentu e is fogus in
  is padentis in totu su mundu (Global Forest Watch, 2014).

Poita sa Sardìnnia?
-------------------

Sa Sardìnnia est sa segundu prus ìsula manna de su Mari Mesuterràniu e tenit unu
pòpulu de 1,6 millionis de personis, pruschetotu de sa truma ètnica locali: is
sardus (Danver, 2015).

Is sardus funt una truma ètnica aìnturu de s' Itàlia de sa pròpriu manera che is
gallesus, is scotzesus, e is irlandesus chi funt trumas ètnicas aìnturu de is
Ìsulas Britànnicas. Mancai in diis de oi s' Italianu est sa prus lìngua fueddada
in Sardìnnia, sa lìngua locali sarda, una lìngua arromanza autònoma chi no est
de sa pròpriu famìllia che is lìnguas itàlicas (Onnis, 2019), est fueddau
ancora, de manera fitiana pruschetotu in sa parti de susu de s' Ìsula (Mongili,
2012). Àteras lìnguas fueddadas in Sardìnnia funt: su catalanu, su gadduresu, su
tataresu, e su tabarchinu. Custa diversidadi donat traditzionis culturalis
arricas e un' identidadi forti, ma s' italianisadura, chi fiat prus forti in s'
era fascista de is annus 20, iat - e est ancora - spacendi custa intessidura
tanti arrica. Custu est poita ca sa genti acàpiat sa lìngua italiana a is
promissas de amelloramentu de is conditzionis socio-econòmicas insoru (Schjerve,
1993; Mongili, 2012), a costu de s' alienadura culturali. Custu acuntèssimentu
de bregùngia culturali (*culture cringe*) s' amostat poita est ca sa situazioni
de sa sotziedadi e de s' economia de sa Sardìnnia si podit contai cun is ainas
de is stùdius postcolonialis (Sulis, 2012; Mongili, 2015), de manera simbillanti
a su chi ant fatu po sa Scòtzia (Macdonald, 2006).

Apustis de sa Segunda Gherra Mundiali, sa Sardìnnia fiat una de is prus
arregionis pòburas de Europa. Inghitzendi de is annus 50, s' industrialisadura
indùsia de sa *Faina de Arrenascimentu* iat amellorau is conditzionis econòmicas
de is abitantis, ma s' amelloramentu si fiat allentau a su cumentzu de is annus
70 finsas a si firmai paris (Biagi et al., 2019). In diis de oi, siat s' arrenda
pro capite siat s' arrata de ocupadura funt asuta meda de sa mèdia italiana e de
sa europea (Commissioni europea, 2010).

Is arresultaus de polìticas de adelantamentu no-sustenìbilis in Sardìnnia si
podint biri beni. Giai sa mitadi de su territòriu de sa Sardìnnia est amaletzau
de su procèdimentu de areticadura, e is arresorsas de àcua sutaterrànias funt de
cantidadi prus manna de is de apitzus. Pero, sa cuncentradura de nitraus in s'
àcua est prus arta de sa permìttia de is leis de sa EU, pruschetotu po nexi de
s' impesu (Ghiglieri and Da Pelo, 2016). Pighendi in cunsideru su livellu de
degradamentu de sa terra anca ddoi funt minas, chi imoi funt serradas, unu
scritu de s' Organitzatzioni po su Papai e sa Laurera (FAO) fait unu comentu
amargu (Aru, Tomasi and Vacca, 2006): 

> "Is terras tocadas, chi a su cumentzu fiant meda grassas, ddas ant
> contaminadas de manera no torràbili. Imoi is oritzontis de apitzus tenint
> baloris artus prumu, e cantidadis de importu de zincu, manganesi e càdimiu."

Su turismu no-sustenìbili puru est bessiu problema de logu (Aru, Tomasi and
Vacca, 2006):

> "Su pigai de acuiferus in àreas de sa costa, chi s' est ammanniau meda meda
> cun su scopiai de su turismu, no est aministrau de manera dèxili. A dolu
> mannu, su pigai tropu de s' àcua sutaterrànias at mudau sa balantza cun is
> àcuas marinas, causendi intradas de sali chi contàminant acuìferus e causendi
> depositus de sali in sa terra"

Sa Sardìnnia tenit puru meda giassus militaris, de manera pretzisa logus anca si
provant armas, chi funt perigulosus siat po sa saludi de sa genti chi ddoi bivit
acanta siat po s' ecosistema  (Zucchetti, 2005; Cristaldi et al., 2013).

Po totu custas arrexonis, sa Sardìnnia tenit un' abisòngiu disisperau de
polìticas de adelantamentu sostenìbili bonas, primu chi siat trigadiu tropu.

### Arrelatas bibliogràficas

Aru, A., Tomasi, D. and Vacca, A. (2006). Chapter 17: Aspects of Environment
Degradation in Sardinia. In: Tennyson, L. and Zingari P. C. eds., *Preparing for
the next generation of watershed management programmes and projects: Water
Resources for the Future*. Organitzazioni po su Papai e sa Laurera de is
Natzionis Unias (FAO), pp. 172-173.

Biagi, B., Dettori, B., Paci, R. and Usai, S. (2019). *Economic development in
Sardinia: overcoming the insularity gap*. Centro Ricerche Economiche Nord Sud
(CRENOS) Working Papers. Universidadi de Casteddu, Universidadi de Tàtari, p. 2.

Commissioni europea (2010). *Regional Innovation Monitor Plus: Sardinia*.
[online] ec.europa.eu. S' agatat innoi:
https://ec.europa.eu/growth/tools-databases/regional-innovation-monitor/base-profile/sardinia
[Pigau su 7 Gennàrgiu 2021].

Comissioni mondiali po su logu e s' adelantamentu (1987). *Our Common Future,
Chapter 2: Towards Sustainable Development – A/42/427 Annex*.

Cristaldi, M., Foschi, C., Szpunar, G., Brini, C., Marinelli, F. and Triolo, L.
(2013). Toxic Emissions from a Military Test Site in the Territory of Sardinia,
Italy. *International Journal of Environmental Research and Public Health*,
10(4), pp. 1631–1646.

Daly, H. (1990). Toward Some Operational Principles of Sustainable Development.
In: *Ecological Economics*, (2), pp. 1-6.

Danver, S. L. ed. (2015). *Native peoples of the world : an encyclopedia of
groups, cultures, and contemporary issues*. Londra; New York: Routledge, p. 370.

Du Pisani, J.A. (2006). Sustainable development – historical roots of the
concept. *Environmental Sciences*, 3(2), pp. 83–96.

Fang, F., Nguyen, T.H., Pickles, R., Lam, W.Y., Clements, G.R., An, B., Singh,
A., Schwedock, B.C., Tambe, M. and Lemieux, A. (2017). PAWS — A Deployed
Game-Theoretic Application to Combat Poaching. *AI Magazine*, 38(1), pp. 23–36.

Farnsworth, A., Sheldon, D., Geevarghese, J., Irvine, J., Van Doren, B., Webb,
K., Dietterich, T.G. and Kelling, S. (2014). Reconstructing Velocities of
Migrating Birds from Weather Radar – A Case Study in Computational
Sustainability. *AI Magazine*, 35(2), pp. 31–48.

Freund, D., Henderson, S. G. and Shmoys, D. B. (2019). Bike Sharing. In: Hu, M.
ed., *Sharing economy: making supply meet demand*. Springer, pp. 435-460.

Ghiglieri, G. and Da Pelo, S. (2016). Hydrogeological Assessment of Sardinia and
Related Issues. In: Corsale, A. and Sistu, G. eds., *Surrounded by water:
landscapes, seascapes and cityscapes of Sardinia*. Newcastle Upon Tyne, UK:
Cambridge Scholars Publishing, p. 36.

Global Forest Watch (2014). *Forest Monitoring, Land Use & Deforestation Trends
| Global Forest Watch*. [online] www.globalforestwatch.org. S' agatat innoi:
http://globalforestwatch.org [Pigau su 3 Gennàrgiu 2021].

Gomes, C., Dietterich, T., Barrett, C., Conrad, J., Dilkina, B., Ermon, S.,
Fang, F., Farnsworth, A., Fern, A., Fern, X., Fink, D., Fisher, D., Flecker, A.,
Freund, D., Fuller, A., Gregoire, J., Hopcroft, J., Kelling, S., Kolter, Z.,
Powell, W., Sintov, N., Selker, J., Selman, B., Sheldon, D., Shmoys, D., Tambe,
M., Wong, W.-K., Wood, C., Wu, X., Xue, Y., Yadav, A., Yakubu, A.-A. and Zeeman,
M.L. (2019). Computational sustainability. *Communications of the ACM*, 62(9),
pp. 56–65.

Macdonald, G. (2006). Postcolonialism and Scottish Studies. In: McCracken, S.
and Glover, D. eds., *After Iraq: reframing postcolonial studies*. Londra:
Lawrence & Wishart, pp. 116-131. ISBN 9781905007547

Mongili, A. (2012). La visibilità sociale delle competenze linguistiche in
Sardegna: un tentativo di problematizzazione. In: Oppo, A. ed., *Le lingue dei
Sardi. Una ricerca sociolinguistica*. Casteddu: Arregioni Autònoma de sa
Sardìnnia, pp. 87-94.

Mongili, A. (2015). *Topologie postcoloniali. Innovazione e modernizzazione in
Sardegna*. Casteddu: Condaghes, ch. 1, sec. 2. ISBN 978-8873562573

Natzionis Unias (2017). *Resolution adopted by the General Assembly on 6 July
2017, Work of the Statistical Commission pertaining to the 2030 Agenda for
Sustainable Development*.

Onnis, G. (2019). A corpus-based analysis of the vitality of Sardinian. A
comparison with Māori. Bologna: Centro di Studi Linguistico-Culturali (CeSLiC) e
Alma Mater Studiorum, Universidadi de Bologna. AlmaDL. DOI
10.6092/unibo/amsacta/6196. In: D. R. Miller (ed.) *Quaderni del CeSLiC.
Occasional papers*, p. 47.

Puggioni, A. (2014). *Aspetti geografici e normativi delle bonifiche delle aree
inquinate del Nord Sardegna*. Tesi de dotorau. Universidadi de Tàtari, pp.
47-49.

Schjerve, R. R. (1993). Sardinian: Italian. In: Posner, R. and Green, J. N.
(eds.) *Trends in Romance Linguistics and Phonology* (5). Berlinu: De Grutyer,
p.
272.

Spindler, E.A. (2013). The History of Sustainability The Origins and Effects of
a Popular Concept. In: I. Jenkins and R. Schröder, eds., *Sustainability in
Tourism*. Gabler, Wiesbaden: Springer, pp. 9–31.

Sulis, G. (2012) Dalla resistenza anticoloniale alla condizione postcoloniale.
La Sardegna di Sergio Atzeni. In: Marras, M., Pias, G. and Contarini, S. (eds.)
*L’identità sarda del XXI secolo - tra globale, locale e postcoloniale*. Nùgoro:
Il Maestrale, pp. 77-96 (19). ISBN 978-88-6429-136-9

Tola, V. (2016). Chimica verde in Sardegna. Dal fallimento annunciato del
progetto Matrìca l’ennesima “cattedrale nel deserto”? Le responsabilità di Eni.
*Aladinpensiero News*. [online] 15 Gennàrgiu. S' agatat innoi:
http://www.aladinpensiero.it/?p=51526 [Pigau su 2 Gennàrgiu 2021].

Zucchetti, M. (2005). Environmental Pollution and Population Health Effects in
the Quirra Area, Sardinia Island (Italy) and the Depleted Uranium Case. *Journal
of Environmental Protection and Ecology*, 4(1), pp. 82-92.