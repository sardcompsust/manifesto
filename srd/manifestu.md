Su manifestu
============

A. Ita faeus e poita ddu faeus
------------------------------

1.  Creaus programas po sa computadora po permiti s' adelantamentu sustenìbili
    in Sardìnnia, poita ca creeus ca sa tennologia tenit un' arrolu is s'
    arresolvi is barrancus de sa sotziedadi e de su logu.
2.  Imperaus is tènnicas de sa scièntzia de is informus (*data science*) po
    amellorai su cumprendi sa naturalesa, economia, e sotziedadi de sa Sardìnnia
    poita ca pensaus ca un' adelantamentu diciosu podit benni de unu cumprendi
    cumpriu sceti.
3.  Traballaus in su campu de sa *sustenibilidadi computadorali*, poita ca creeus
    ca sa tennologia at a tenni un' arrolu de importu in s' arresolvi is problemas
    de sa sotziedadi e de su logu, po unu benidori sustenìbili.
4.  Abereus su traballu e is arresorsas a totu is disciplinas, poita ca pensaus
    ca sceti chi faeus unu traballu intra-disciplinàriu podeus arresolvi is
    barrancus de s' adelantamentu sustenìbili.
5.  Donaus fortza a is comunidadis localis de sa Sardìnnia po mori de su
    traballu nostru, poita ca s' adelantamentu podit essi sustenìbili sceti chi
    est agiudau de *aìnturu* de is comunidadis localis.
6.  Traballaus po sa comunidadi de sa Sardìnnia e sceti po custa poita ca boleus
    tenni is sfortzus nostrus cuncentraus.
7.  Po assigurai ca is sfortzus nostrus funt cuncentraus asuba is tareas nostras,
    sigheus custa definidura: s' adelantamentu sustenìbili est s' adelantamentu
    chi
    * cambiai calisisiat arresorsas (naturali o fata de òmini) cun arresorsas de
      su pròpriu balori o de balori prus mannu.
    * no scerat una calidadi de arresorsa po un' àtera,
    * podit sighiri chena de acabu,
    * no bolit agiudu de su stadu po sighiri,
    * donat traballu a tempus prenu po sa genti in sa comunidadi,
    * tenit dònnia gadàngiu de dinai aìnturu de sa comunidadi.
8.  Agiudaus àteras organitzatzionis e fainas chi traballant de manera pari a su
    chi faeus nosu poita ca sa dìcia nostra benit de sa dìcia insoru puru.
9.  Informaus is istitutzionis, poita si boleus assigurai chi tèngiant informus
    pretzisus po fai is mellus sceberus.
10. Informaus su pùbricu po s' assigurai ca sciint de is sfortzus nostrus e ca
    sciint ita s' est acuntessendi in sa comunidadi e in su logu. Po fai custu,
    imperaus una fueddada crara e simpli. 
11. Sigheus standard tènnicus artus poita ca boleus chi su chi faeus si potzat
    siat imperai siat mantenni de manera sa prus discansosa chi fait.
12. Produseus traballus de arrigori ca boleus chi siat de importu. Boleus chi
    s' efetu de su traballu nostru siat su prus mannu chi fait.
13. Creeus ca sa cultura est una forma de arresorsa fata de òmini, e boleus
    donai balori a sa cultura sarda imperendi e adelantendi su prestìgiu de is
    lìnguas de Sardìnnia. Po i-custu:
    * imperaus s' ingresu e calisisiat lìngua de Sardìnnia po si fueddai a paris
      aìnturu de sa faina
    * imperaus s' ingresu, calisisiat lìngua de Sardìnnia, e s' italianu po
      fueddai aforas de sa faina
    * imperaus calisisiat lìngua de Sardìnnia su prus chi fait po dònnia
      calidadi de comunicada
    * po "calisisiat lìngua de Sardìnnia" sinnificaus una calisisiat de
      i-custas: sardu (in sa barianti campidanesa o in sa logudoresa), catalanu,
      gadduresu, tataresu, o tabarchinu. S' ùnica cosa de importu est ca su
      scritu siat fatu sighendi arrègulas de ortografias pubricadas.
14. Boleus essi unu mollu po àteras fainas in su mundu poita ca is
    conseguèntzias de s' adelantamentu no-sustenìbili, e de manera pretzisa su
    degradamentu de su logu, tocant totu is comunidadis de su mundu.
15. Acetaus contribudus de chinisiollat, chi no si depat fai sceberu de is
    cuntènnius de i-custu manifestu. Custu est ca teneus abisòngiu de agiudu
    meda po s' acostai a is tareas nostras.

B. Ita no faeus e poita ca no ddu faeus
---------------------------------------

1. No traballaus a cosa chi no bolit computaduras o anàlisi de datus perunas,
   poita ca boleus cuncentrai is sfortzus.
2. No traballaus a pregontas de aziendas poita ca no seus un' azienda. 
3. No produseus programas a mitza serrada poita ca boleus chi su traballu nostru
   siat utilosu a is prus chi fait. Podeus imperai programas de computadora chi
   no fun *open-source* perou, chi serbit.
4. Sa faina no si acapiat a partidu polìticu perunu poita ca no boleus chi
   pongiant dudas apitzus de cantu su traballu nostru siat de arrigori.
5. No adelantaus aplicaduras militaris.
6. No traballaus a cosas chi agiudint in calisisiat manera is agiudus de su
   stadu (*assistenzialismo*) poita ca no pensaus ca siat adelantamentu
   sustenìbili.
7. No traballaus a nudda chi agiudint adelantamentu no sustenìbili de calisisiat
   forma.

C. Is baloris nostrus
---------------------

Custus funt is *baloris* chi imperaus po donnia cosa chi pertochit sa faina
nostra.

#### Arraxoni
S' arraxoni est sa ghia nostra. Sinceraus totu su chi faeus cun argumentus de
arrigori po su chi podeus. Boleus essi ogetivus e no permiteus chi su traballu
nostru siat imbrutau de pensada personali.

#### Empatia
Portaus empatia po sa genti chi nci fueddaus. Torraus sceda de manera agiudosa e
cun arrispetu poita ca sa faina totu tenit profetu de su cresci personali e su
imparai de dònnia participadori. Apretziaus is contributus e ddus pigaus in
cunsideru ca funt cosa pretziada.

#### Bonu coru
No circaus de si fai torrai contu polìticu o econòmicu de su traballu nostru in
i-custa faina.